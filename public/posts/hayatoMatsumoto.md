---
title: "Hayato Matsumoto"
date: "2020-07-02"
tags: ["istruzione", "nani"]
---

# Hayato Matsumoto

Hanno cambiato la responsabile del servizio mensa in
una delle scuole dove lavoro. Sono venuto a sapere di
questa novità quando questa donna sulla quarantina (53)
è venuta a salutarmi e a presentarsi. Il nome, a dire il
vero, non lo ricordo, ma non credo avrò mai nessun
problema nell’identificarla in sede giudiziaria: mentre la
precedente impiegata era la classica signora grassa e
chiacchierona che ci si potrebbe aspettare a fare un
lavoro del genere (46), questa nuova leva sembrerebbe,
almeno a una prima impressione, più adatta a prendersi
cura dei gabinetti del dottor Caligari. Con lo strabismo
clinicamente marziano che l’accompagna e la secchiata
di denti torti che le hanno dato in bocca, la nostra
freschissima ha tutte le carte in regola per guadagnarsi
un ruolo di comparsa in una delle produzioni di punta
del cinema grottesco continentale. Dal punto di vista
strettamente quantitativo si inserisce poi a pieno titolo
nel piano di invecchiamento fisico e spirituale intrapreso
dal reparto risorse umane di S......i, stilato quest’anno in
sede amministrativa al fine garantire con certezza e nel
brevissimo termine l’estinzione definitiva del personale
di questa scuola di montagna, dunque la tanto agognata
diminuzione del monte ingaggi comunale.

Qui in Giappone con l’invecchiamento non si scherza, e
l’età media del personale si è alzata in una stagione di
una quindicina di anni buoni. Ciò grazie alla sostituzione
della giovane segretaria vanitosa (23) con una affidabilissima sciura giapponese levata direttamente
dall’archivio di Stockphotos (47); a quella
dell’insegnante per le classi speciali, un giovane di
matrice filiniana (29) iscritto sin dalla minore età al
Partito Umanistico, con la riproduzione cartonata (52) di
un androide giapponese inizialmente destinata al museo
della televisione nazionale; fino a quella dell’insegnante
tappabuchi, mansione egregiamente svolta in precedenza
da una semi-chiavabile madre di famiglia sposata a un
ricco di provincia (36) e oggi messa in scena senza
pregio né prestigio alcuno da un anziano ex-proprietario
di scuola guida (73), armato di grande esperienza in
Pande 4x4 e segnato in maniera indelebile da un
claustrofobico timore di fronte al comparire della
minaccia bianca. Valga notare che la profondità di questi
timori è tale e tanta da spingerlo a salutarmi soltanto
sottovoce e con lo sguardo a terra, con quel fare da
shoegazer un po’ passivo e un po’ aggressivo che va
tanto di moda tra i foltissimi ranghi della seconda e della
terza età nipponiche.

Questa manovra di ridimensionamento dell’età media
del personale non nasce tuttavia da un capriccio del
tesoriere comunale, che nella mia esperienza italiana
avrebbe avuto grandissima premura di tagliare il budget
dedicato alla sanità e all’istruzione per andare a pagare
dei gran travoni con il cazzo lungo: è piuttosto il
prodotto inevitabile di una situazione d’emergenza
ignorata troppo a lungo e colpevolmente, e che oggi è finalmente giunta al limite. Stando infatti alla tabella
esposta sulla lavagna generale, alla sinistra della
vicedirettrice, il numero complessivo degli alunni non
supera quest’anno la trentina (28), mostrando picchi
negativi a) nella quinta classe, che raccoglie due bambini
normali più due a marce ridotte importati dalle classi
speciali per fare massa b) nella prima, che quest’anno
conta un solo alunno (1): Hayato Matsumoto. Questi,
nonostante la solitudine, riesce a riempire senza
difficoltà di sorta il vuoto spirituale lasciato dai suoi
compagni virtuali, oggi tutti iscritti a scuole di caratura
superiore: e ciò grazie a una presenza d’animo e a una
voglia di fare apparentemente irriducibili, tali addirittura
da creare giustificatissime preoccupazioni nell’animo del
corpo insegnanti che, contro tutte le indicazioni del
ministero per l’educazione giapponese, potrebbe trovarsi
a dover fare diplomare un ragazzo simpatico e un po’
testa di minchia.

Chiaro è che del Matsumoto ci sarebbe molto da
raccontare. Tuttavia, dovendo attenermi ai più moderni
criteri di tutela della privacy e dei dati personali (tema
qui in Giappone caldissimo), mi vedo costretto a tagliare
da questo resoconto molti dei pure brillantissimi
aneddoti che l’osservazione quotidiana del medesimo mi
permetterebbe altrimenti di riportare.

A dire il vero, già soltanto aver riportato il nome del
nostro grandissimo potrebbe avere riflessi terribili sul
mio status di impiegato parastatale: ma come diceva
Carlo Mars la legge morale dentro di me il cielo stellato eccetera. Non posso pertanto esimermi dal menzionare la
performance del nostro Massimoto (il cui vero nome di
qui innanzi avremo la premura di censurare) in
occasione della cerimonia d’ingresso nel sistema della
scuola primaria giapponese, performance tra l’altro in se
e per sé pubblica e ufficiale, quindi libera da ogni
vincolo legale in termini di riproduzione e divulgazione,
e che vado a riportare di seguito.

Unica nuova leva dell’anno 2017, il Mochimono sedeva
circondato da una giuria esterna composta da sedici
rappresentanti selezionati all’interno delle principali
istituzioni locali: polizia, comitato genitori-insegnanti,
club della poesia, club del tè, scuola di kendo, scuola di
judo, comitato per il vassallaggio, unione dei valvassori
et cetera. Messo in posa su una miniatura di seggiola da
giardino, se ne stava solo e abbandonato di fronte al
podio di un preside sdentato, balbuziente, e segnato da
una cornucopia di tic e disfasie di calibro prefetturale,
mentre questo, nonostante le chiarissime disabilità, si
mostrava ancora in grado di inalberarsi per interminabili
discorsi privi di capo e coda circa l’educazione dei
giovani, tutti imperniati su di un’unica idea fissa: lo
shikkari sodateru, il dare una solida educazione elevato a
parola chiave. Un uomo noioso, insomma, un uomo
tanto ottuso quanto brutto e acciaccato (67), un elemento
selezionato nella sua mansione al fine di dare continuità
alla schiera infinita degli ammazzatori di passione che da
tempo immemore siedono ai banchi più elevati di ogni sistema educativo che si rispetti.

Il nostro ragazzo, questo Monsummoto arditissimo,
sedeva solitario e imperturbabile: ad accompagnarlo
soltanto gli sguardi amorevoli della carissima famiglia,
vestita direttamente dagli editori di Postalmarket in
rigida conformità coi più rigidi canoni della moda
catecumenale quale fu dettata dai pilastri morali della
Democrazia Cristiana nel celebre concistoro Mare e
morae del 1984. Ma il Mariemoto circondato, sciagurato
eroe dello stare tra una roccia e un posto duro,
risplendeva giovanissimo (6) della propria proiezione
astrale. A starsene lì, seduto e con le mani in tasca, non
era infatti il figlio intimorito di una famiglia di pescatori
educati soltanto a grattar delle cozze: era al contrario il
ritratto di un precocissimo meccanico romagnolo, di un
conosciutissimo collezionista di calendari porno e visite
ai massaggi pubici nei locali più economici del litorale,
la statua brillante di un Budda di provincia, e sul bronzo
levigato dei suoi lineamenti rimbalzavano impotenti i
mortificanti discorsi sull’educazione pronunciati dai
capitani del reparto geriatria. E mai che desse alcun
cenno di cedimento; mai che lasciasse trapelare un’oncia
di disinteresse; mai che l’occhio, senz’altro appesantito
dalle circostanze e dalla sicura levataccia, mostrasse
intenzione alcuna di chiudersi e riposare, o
semplicemente di annebbiarsi. Manteneva questi un
equilibrio morale liberalissimo, e ciò nonostante le
bordate funestissime dei discorsi autocelebrativi e del
delirio nazionalista del comitato per la salute morale: incorrotto e imperturabile, sui di lui scivolavano gli
sforzi corruttori della retorica cerimoniale così come i
colpi degli avversari sembrano soltanto accompagnare le
finte e le schivate dell’abile karateka. Be water,
Maximoto, be water.

Per farla breve: dal momento dell’ingresso in sala e fino
al ritiro dell’astuccio e dei libri di testo, maneggiati dal
direttore scolastico al momento della consegna ufficiale
allo stesso modo in cui il padre tratta riguardoso l’ostia e
il vin santo nel celebrare la cerimonia eucaristica, il mio
sguardo rimase fisso sul giovane Megamoto senza far
caso al ridicolo delle circostanze e alla bruttezza del
personale scolastico, ed ebbi la certezza di trovarmi di
fronte a un campione dello spirito, a un irriducibile
autentico, della stessa schiatta di grandissimi del passato
quali furono, per quanto su registri diversi, il magnifico
Andrea Roncato o lo splendido Guido Nicheli.

A rinforzare questa mia prima impressione di valore
assoluto circa le qualità e la tempra del giovane fu senza
ombra di dubbio il portamento da autentico boss
sfoggiato con nonscialanza dal Masamune nelle più
banali e scontate attività quotidiano: la baldanza nel
portare il passo, i cenni del capo, la brillantezza nel
salutare. Sin dal nostro primissimo incontro restai
inebriato dalla gaiezza dei suoi hallowwww e dallo
splendore dei suoi gumoooning, tutti cantati sulle onde
di un rochenrol immaginario con questa sua voce già
roca nonostante l’età, come a voler profetizzare un
futuro di sigarette a catena e mani unte di morchia e tortelloni. Fu insomma amore al primo incontro, e non
solo: fu amore ricambiato, un incontro di destini. Le
testimonianze popolari raccolte dagli studenti della
seconda classe, spettatori quotidiani dei giochi miei e del
Morimoto (l’areoplano, il vola vola, il giuoco del
ciuchino), riportano infatti a chiare lettere come il
desiderio nascosto di quest’ultimo sia quello di
diventare, un giorno, grande, grosso e ganzo, proprio
come il suo maestro: di sbocciare dai suoi novanta
centimetri scarsi di cilindrica giapponesità e farsi proprio
come me, la persona che più di tutte ama in questa
scuola, in questa città, in questa nazione, che ama al di
sopra di tutto, anche di Doraemon, di Anpanman e della
cara mamma.

Stappiamo dunque una bottiglia di latte della mensa
scolastica e brindiamo tutti insieme al futuro del paese:
evviva, evviva, evviva, evviva il Manzumoto.

#### Poscritto

A più di un anno dal mio incontro con il giovane M. il
mio stato d’animo è sprofondato nelle tenebre più fitte.
La serena epifania dell’incontro col divino ha lasciato
spazio all’inarrestabile manovra del sistema educativo
giapponese. Il M., che non vado a rammentare più per
nome per la semplice ragione che il Motomoto che
pensai di aver incontrato allora al giorno d’oggi non
esiste più, è stato infatti trasformato in un ingessato guardiano della morale scolastica, severo con i deboli e
servile con i forti. La sua baldanza ha lasciato strada a un
passo stentato; ha messo su una certa buzzetta e spesso
mi confessa di avere dolori qui e là, oppure di essere
arrabbiato. Felicissimo quando fa la spia, e sempre
desideroso dell’approvazione dei superiori, indossa oggi
degli occhialucci irritantissimi, e il rockenrol delle sue
esclamazioni si è trasformato nella marcetta stentata
dell’uomo qualunque. Questo, insomma, è stato il
Matsumoto.
