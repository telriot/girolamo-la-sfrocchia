---
title: "Ristoranti di poco pregio #6: Conne"
date: "2020-08-30"
tags: ["mangiare", "schiavismo"]
---

# Conne

Scrivevo a un amico tanto tempo fa che in Giappone, per il lavoro, vige la regola del tre. Questa dice che se prima di mollare duri tre giorni allora sei un ragazzo; se duri tre mesi era una sciocchezza e se duri tre anni vuol dire che non faceva per te.
Io i miei tre anni di formazione li ho passati a Okayama, sognando al mattino di schiantarmi in automobile e alla sera, prima di addormentarmi, di non svegliarmi il giorno dopo. Ma non e' questo il punto, perche' della depressione ormai parla anche Tyson Fury e non me la sento di unirmi al coro. Il punto sono invece le parentesi tricolori intorno alla nuvola di Fantozzi che e' stata la mia esperienza di impiegato parastatale, vale a dire il mio servizio a tempo perso da Conne, izakaya italo-giapponese nella lontanissima Miyazaki.

Conne vuol dire _vieni qui_ in dialetto, e siccome siamo in Giappone e c'e'poca fantasia di posti che si chiamano Conne ce ne sono almeno settanta, ma il Conne che dico io e' l'unica izakaya italo-giapponese a chiamarsi cosi', e comunque l'unico locale con questo nome nel centro di Miyazaki, almeno per adesso e fondamentalmente entro i limiti di quanto ne posso sapere io. Vado cosi' con i piedi di piombo perche' il centro di Miyazaki, come ogni centro cittadino giapponese che si rispetti, e' essenzialmente un bordello a cielo aperto, pieno di locali di zoccole a pago dei piu' espliciti oltre che di _nomiya_[^1], di _sunakku_[^2], di _hosutokurabu_[^3], di _kyabakura_[^4] eccetera, stabilimenti questi talvolta nascostissimi, a invito e sotto false premesse, pigiati non si sa come a tutti i piani di certi palazzi che non so proprio spiegarmi come esistano in questo paese di posapiano e rompicoglioni e che insomma mi rendono difficile garantire la veridicita' delle mie affermazioni in materia.
In ogni caso, il Conne che dico io e' al secondo piano di uno di questi quartieri qui, e a gestirlo e' Shuu-san, terzo dei tre leggendari giapponesi di bell'aspetto, che dopo anni di gavetta nella ristorazione a Tokyo e nelle navi da crociera ha deciso di mettersi in proprio e farsi ricco coi propri mezzi, senza pero' fino ad ora riuscirci.

Da Conne si mangia come si mangia in tutte le izakaya del Giappone, vale a dire poco per volta, ne' bene ne male, ma comunque a essere onesti niente di speciale e tutta robaccia[^5]. Shuu-san, che ha l'esperienza necessaria a mandare avanti la propria bottega, riesce da solo e in una cucina grande quanto una scrivania dell'IKEA a servire una trentina di coperti, e nelle ore piu' calde del servizio sembra proprio tarantolato. A fine serata, invece, e' sempre un po' brillo, e siccome non e' piu' un ragazzo questo basta a farlo sembrare ancora meno sveglio di quanto di fatto non sia. Indipendentemente da ogni considerazione brillantometrica, Shuu dei suoi classici e' sempre orgolioso: la bottarga fatta in casa, l'agnello sulla brace dello _shichirin_[^6], i _pinchos_ di ostriche e crostini di fegatini con la soia e lo zucchero in edizione giapponese.

Io, da Shuu-san, ho iniziato a lavorarci dopo aver visto il mio precedente padrone[^7] prendere a calci il mio collega per un ordine sbagliato ed essermi convinto del fatto che, in regola con la legge giapponese del tre, quel lavoro in pizzeria non faceva per me ed era con ogni probabilita' _una sciocchezza_.

Le mie mansioni erano semplici: pulire, preparare scodelle di agli e di prezzemoli, miscelare le bevande, servire le pietanze, intrattenere i clienti, lavare i piatti, eccetera. Tuttavia, complici le misure lillipuziane e le temperature dantesche della cucina, la mia scarsa propensione al servizio e la lingua talvolta ostile, la mia prestazione lavorativa non ha mai superato i livelli dell'irritante e dell'imbarazzante, con Shuu-san che occasionalmente _perdeva la bambola_ di fronte ai miei errori: come quando buttai via due cubetti di ghiaccio[^8], o quando dimenticai di pesare il bicchiere del _Ronco_[^9] prima di servirlo. Ai tempi ricordo di aver sofferto molto per le mie inadempienze e di aver perso una decina di chili per lo stress, con le mani che iniziavano a tremare prima di ogni servizio e il sonno che si faceva sempre piu' irregolare. Io, va detto, sono fatto cosi': con i grandi errori non ho nessun problema, ed anzi, li cavalco con piacere e fino in fondo. Sono le piccolezze, invece, che mi tormentano, che mi fanno venire voglia di camminare nell'oceano a notte fonda pieno di droghe e scomparire, sono i famosi denti del caval donato a levarmi il piacere di stare al mondo, quelle piccolezze che qui, inevitabilmente, vengono scrutate ogni volta e fino in fondo e che da sole, al di la' di ogni contesto, definiscono il valore dell'intero.

Debolezze a parte...

[^1]: Posti per bere, perlopiu' con le zoccole a pago.
[^2]: Posti per bere, perlopiu' di proprieta' di vecchie zoccole a pago che ora fanno le intrattenitrici di vecchi e probabilmente spingono delle zoccole a pago, ma sottobanco.
[^3]: Un po' come i posti con le zoccole a pago, ma sono tutti uomini e hanno i capelli in un certo modo che sicuramente ha un nome ma che per brevita' diremo alla cazzo di cane.
[^4]: Posti per bere dove si paga da bere alle zoccole a pago.
[^5]: In ogni caso meglio che a casa vostra.
[^6]: Un grill a carbone tondo e piccino che qui sfama comitive mentre nel resto del mondo servirebbe al massimo come portapenne. Lo si pronuncia come nella canzone di Dean Martin del 1953 che fa _shichi-rin-riririririn-riririririn-riririririn-laaaaa-cappellaaaaa_.
[^7]: Come mai al giorno d'oggi dicono tutti _datore di lavoro_? E' per vergogna o per ignoranza della propria condizione?
[^8]: Interi! Spero che le autorita' eschimesi della Groenlandia, leggendo queste righe, non vogliano denunciarmi per crimini contro l'umanita'.
[^9]: Che si stappa cosi':_STIO`_.
