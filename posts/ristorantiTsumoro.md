---
title: "Ristoranti di poco pregio #1: Tsumoro"
date: "2020-08-02"
tags: ["mangiare"]
---

# Tsumoro

Per tutta la giornata il caldo ci aveva battuti senza
rimorsi, tanto che Juri non faceva altro che ripetere
acciii acciiii ryoori dekineee, che tradotto in italiano
significa boia madonna che caldo / cucinare ma che sei
grullo. Anche ai miei occhi di stachanovista totale e
sovrumano sprezzatore delle fatiche – nonché amante
delle temperature tropicali e del fumo dalle ascelle – il
solo pensiero di mettersi ai fornelli rievocava immagini
dolorosissime di fuoco, fiamme e castighi infernali.
Pertanto, una volta operate le dovute considerazioni di
natura morale ed economica[^1] reputai corretto aprire la cassaforte e dare fondo ad una percentuale sensibilissima
del mio fondo criptovalute per andare a mangiare in un
ristorante qui vicino specializzato in polpettoni:
Tsumoro.

In giapponese Tsumoro non vuol dire niente, ma suona
proprio come tsumoooroooo will be too late / it's now or
never / my love won't wait . Io credo proprio che ci sia il
desiderio di ricordare il Re, nella scelta di questo real
american name, ma ci sta che mi sbagli, per cui non
prendetemi in parola: Tsumoro potrebbe voler dire
polpettone in dialetto, oppure essere il nome del signor
Tsumoro, o chissà cosa. Ci tengo particolarmente a
rendere chiara la mia incertezza di fronte all'origine di
questo nome, dal momento che
non farlo
significherebbe tarnire il valore apodittico del resto delle
mie affermazioni e dei miei giudizi, che contrariamente
al precedente si reggono sul duplice asse
ragione/esperienza e che per questo motivo considero
certi e indubitabili.

Tsumoro è un ristorante con delle pretese, eppure si
trova proprio dentro una baracca, una di quelle
catapecchie giapponesi degli anni settanta pensate per
resistere al massimo fino alla decade seguente, edificatain mattoni finti messicani, plastica e malta. La facciata di
questa struttura è tutta ricoperta di un'edera fittissima,
che mi impedisce un accesso confortevole alle premesse
della medesima costringendomi a una genuflessione
scomodissima, simile a quelle che si fanno di solito per
entrare nelle porticine delle soffitte o in quei buchi
tranciati illegalmente nelle recinzioni di periferia dove
senz'altro il lettore medio delle mie considerazioni si
reca con regolarità per questioni di contrabbando, sesso a
pagamento e droga[^2]. Ma tralasciamo la decadenza dei
costumi e i suoi riflessi sugli individui e torniamo a
Tsumoro: una volta superata la barriera naturale delle
edere e dei rampicanti ci troviamo di fronte al naso –
come fotocopiata – una porta a vetri di compensato
multilamellare, intesa sin dal momento dell'ideazione per
sbattere ad ogni fil di vento e posizionata in modo tale da
non poterla aprire se non a gobba china, schiaccciati e
quasi soffocati dalle montagne di infiorescenze che ci si
riversano sulle spalle.

Il primo passo di chi entra in questo ristorante fa pensare
a chi riuscisse a emergere dalle foreste del Marlon
Brando: testa bassa, mani avanti e madonne incendiate
tutto intorno. Tuttavia, superate le avversità iniziali –
difficoltà spesso legate a problemi di progettazione
relativamente comuni nella campagna dell'estremo
oriente – ecco che la più luculliana cornucopia di tutti i
comfort ci si dispiega maestosa di fronte agli occhi: posti
a sedere, condizionatore, luci al cherosene e musica
stereo[^3]. La cameriera zoppa ci accoglie con garbo,
conferma che siamo quelli della telefonata e ci confida
che i polpettoni che abbiamo riservato sono quasi pronti:
noi, per non mancare di rispetto, ci mettiamo subito
comodi sulle sedie d'ispirazione occidentale, scavate
nella balsa e tenute insieme col fil di ferro, e facciamo
ben attenzione a non posare i gomiti sul tavolo con
troppa veemenza, visto che il piano di questo non è
incollato alla base che lo sorregge e una pressione
eccessiva potrebbe tradursi in grosse risate e
ribaltamenti.

Ed è proprio mentre sto confermando di non avere
sistemato più del sei per cento del mio peso corporeo sul
desco ducale che dalla cucina sbuca lo chef, un omino
guercio con la benda da pirata e un cappello nero
triangolare col pennacchio, modello terrore dei mari e di
chiarissima ispirazione occidentale: sistematosi la benda,
effettivamente un po' fuori posto a causa delle
scorribande culinarie, il signor Tsumoro[^4] – che pure mi
ha già visto una mezza dozzina di volte – mi guarda con
fare sorpreso, dimostrandomi di essersi scordato ancora
una volta di me e di mia moglie nonostante il nostro
essere unici e assolutamente riconoscibili, non fosse
altro che per quella clamorosa differenza di statura (quarantasette centimetri) che ci ha guadagnato la
reputazione di デコボココンビ[^5] più bella del Sol Levante.
Mentre aspetto che mi chieda per l'ennesima volta da
dove vengo, se gioco a basket, dove vivo e se mi piace il
Giappone, un salvifico rumore come di fischioni accesi
sembra arrivare dalla cucina, e il nostro Achab del
macinato si vede costretto a ritirarsi in cambusa senza
poterci neppure salutare. Sollevato dalla routine
conversatoria di circostanza, torno quindi a guardarmi
intorno indisturbato, immaginando che da un momento
all'altro il nano di Twin Peaks possa sbucare dalla
toilette e cominciare la sua danza.

Mia moglie comincia allora a parlarmi di qualcosa,
assolutamente incurante del mio essere impegnato in
certe complicatissime fantasie, ma io comincio a fare
caso – come pure faccio ogni volta – a come le pareti di
questo posto siano tutte tinte di un gran bel verde rame, e
a come questa tonalità di fondo faccia risaltare
splendidamente i riflessi audaci dei quadri appesi un po'
a casaccio per tutta la stanza: ci sono dei mezzi nudi a
bassa definizione, delle cose fatte con la frutta e un
ritratto di musicista. Quest'ultimo lo hanno messo
proprio sopra al pianoforte, un Kawai verticale che
senz'altro la cameriera si premura di suonare ogni volta
che se ne presenti la necessità: nei giorni di festa, per
intrattenere gli ospiti importanti, oppure soltanto per tenere vivo lo spirito d'oltremare che alberga nei confini
di questa distorsione spaziotemporale. D'altra parte, per
chi non lo sapesse, il pianoforte è uno dei pezzi
fondamentali di ogni ambientazione giapponese di
stampo occidentale, così come lo sono le facciate in stile
liberty – col bovindo e la cassetta della posta identica a
quelle che si vedono nei cartoni animati di Wile E.
Coyote – delle residenze di campagna delle insegnanti
giapponesi di musica classica. Dico delle insegnanti
perché queste sono chiaramente tutte donne: l'uomo
giapponese lavora infatti esclusivamente in ufficio, in
mare, oppure nei campi. Quando si parla di tendenze e
costumi del mondo i Giapponesi – popolo storicamente
in prima linea quanto a limpidezza della percezione del
proprio sé nazionale e a profondità della propria
Weltanschauung internazionale – non si lasciano di fatto
passare nulla sotto il naso, e sanno benissimo che tanto
in Europa quanto negli Stati Uniti la musica classica va
un casino, specie in occasione di quei pittoreschi raduni
popolari a base di speech contest, hot dog e colonialismo
tanto popolari in Occidente e nei quali il filarmonico di
turno si presta invariabilmente e di buon grado a
strimpellare le greatest hits degli immortali Beethoven,
Rachmaninoff e Stravinsky.

Per quanto riguarda il ristorante in sé e per sé rimane da
menzionare soltanto la presenza, in fondo alla sala
principale, di un'altra porta a vetri: questa separa la
mangiatoia comune, dove regolarmente sediamo io e mia
moglie, dal privee imperiale con il suo tavolo da sei, ildipinto dell'ultima cena e la tovaglia rossa col cesto della
frutta. Pur non essendoci mai potuto entrare, una volta ci
ho visto una famiglia riunita a mangiare polpettoni: ma
davvero una volta soltanto e sicuramente una famiglia di
privilegiati. Di solito infatti in questo salotto privato si
trovano soltanto la luce accesa, il fumo degli arrosti e la
promessa della felicità, quest'ultima intesa al modo dello
Stendhal di Bianco Rosso e Verdone[^6].

Ma passiamo al servizio. Mentre mia moglie continua a
parlarmi di un qualcosa che sinceramente non ricordo e
la cui ragion d'essere, immerso come sono nella mistica
del luogo, non ho mai considerato neppure
lontanamente, ci portano un'insalata di lattuga tagliata
fina fina, con su uno spruzzo di maionese e una gelatina
rossa dolciastra di dubbia origine; un riso bianco servito
in piatto piano perché è la maniera occidentale; il
polpettone ricoperto di dadini di pane tostato e affogato
nella stessa salsa dell'insalata, questa volta però calda e a
romaioli.
Mentre addento il primo boccone del polpettone più
famoso del Chuugoku, mi lascio distrarre da una coppia
di amanti che entra, saluta, e sempre per mostrare
rispetto si mette immediatamente a sedere: gente di un
certo livello, mi viene da pensare, coi pantaloni costosi e
i capelli mesciati. Nonostante le evidentissime disponibilità economiche i due giovani innamorati si
sentono negare la possibilità del polpettone, e ciò a
riprova del fatto che il Giappone è ugualmente severo
con tutti. I nostri, vengo a sapere più tardi, erano gli
ultimi. La scelta cade pertanto su una porzione di rosbif
datato venerdì (oggi è mercoledì) e una mestolata di
stufato di manzo, sempre in piatto piano perché di nuovo
l'occidente e gli occidentali.

Una nota brevissima: se c'è una cosa che mi fa perdere la
pazienza è proprio la scelta sistematica di questi piatti
piani, specie nel caso di certi locali freddi e/o
aggressivamente termoregolati. La massa irrisoria di
queste stoviglie da mercatino delle pulci e la mancanza
di quei bordi necessari alla conservazione della
temperatura delle pietanze lasciano che i cibi ivi
scodellati cadano preda delle correnti ambientali e si
raffereddino irreparabilmente, e ciò prima ancora di
percorrere il pur delicatissimo tragitto che va dal piatto
al palato, sul quale tra l'altro ci sarebbe tantissimo da
dire anche se non è questa la sede per farlo. È quindi con
tutto il rispetto per le abitudini culinarie di questi paesi
del terzo mondo che pure applicherei pene corporee
severissime a tutti quanti volessero persistere nel portare
avanti la barbarie di certi costumi nonostante l'ovvietà
della loro inadeguatezza. Non esiterei peraltro a inserire
scelte del genere nella lista dei Cinquecento motivi percui non meriti di sopravvivere al Giudizio Universale,
utilissimo breviario per la sopravvivenza all'Apocalisse
che da anni ho in mente di stilare al fine di inchiodarlo
come Lou Tero ai portoni di tutti i principali luoghi di
culto d'Europa e d'Oriente.

Idiosincrasie personali a parte, il polpettone pesa mezzo
chilo buono, ed è composto per un buon settanta
percento di un macinato grasso come la morchia per le
bici. Pur compiacendomi dell'importanza di questo
macigno di ciccia, arrivato a metà portata mi trovo
costretto a prendere un momento di pausa: questo lo
passo a riflettere sulle misure di questi tavoli e di queste
seggiole giapponesi che mi costringono ogni giorno a
mangiare chino anche da seduto. Mangiare chini è
terribile, e costringe gli organi delegati alla digestione
dei cibi a una pressione meccanica tale e tanta da
ingenerare sistematicamente un fittizio senso di
pienezza, per non dire un accenno di nausea, capace di
rovinare irrimediabilmente anche il migliore dei pasti. Io
mi trovo in questi casi per così dire costretto, dio me ne
voglia, a inveire copiosamente contro il pantheon
internazionale, talvolta facendo di me stesso uno
spettacolo in un certo qual modo sconveniente. Oggi
però questo mio rendermi ridicolo non sembra
importante, dal momento che mia moglie continua a
mangiare senza fare una piega, del tutto ignorando lemie imprecazioni nei confronti della Ss. Madonna
eccetera: riprendo quindi a consumare la prelibatezza
locale e un poco per volta riesco ad arrivare alla fine del
pasto. Juri, come sempre di buon umore, è pure contenta
di darmi una mano, prendendosi carico del mio ricciolo
di maionese per l'insalata: è molto attenta, lei, e capisce
che non riesco ad affrontarlo nonostante il mio amore
per l'imperatore e la mia voglia di ganbaru.

Una volta riposte le posate e ripreso il fiato necessario
per muovere qualche passo ci avviciniamo al bancone
per pagare: tuttavia non facciamo in tempo a chiedere
quant'è che il cuoco esce di nuovo dalla cucina e inizia a
dirmi che il soffitto perde[^7]. Il salto logico mi coglie un
poco alla sprovvista, ma una volta ripreso il controllo
delle mie facoltà mentali e rispolverati i contenuti
dell'enciclopedia dell'esperienza giapponese riesco a
riconoscere in questo tentativo di interazione da parte
dell'oste pirata l'ennesimo esempio della totale mancanza
di senso di ogni accenno di comunicazione avente luogo
in questo paese. Rispondo quindi annuendo
copiosamente e pronunciandomi nell'equivalente
nipponico di un d'altra parte è così. Dopo le ineludibili
domande di rito – di nuovo: altezza, basket, nazionalità,
bello il Giappone eh: tutta quella roba che insomma mi illudevo di poter evitare – riusciamo a levarci d'impaccio
e a salire in macchina, pronti da capo a tornarcene a casa
e certi di un risveglio intorno alle tre e quaranta del
mattino alla ricerca di un bicchiere d'acqua e della
confezione del bicarbonato di sodio.

[^1]: Sarà il caso di mangiare fuori? Senti Juri, ci arriviamo a fine mese? Non sarà meglio tirare un po' la corda e dare il buon esempio?
[^2]: Perché se vi trovate a leggere queste porcherie potete solo essere dei drogati e degli omosessuali.
[^3]: Scriverei **_stereo_** in grassetto e in corsivo, ma ho paura che il curatore mi sgridi.
[^4]: O Tanaka: siamo, come specificato poco addietro, nell'ambito delle supposizioni.
[^5]: Da dekoboko (凸凹), ovvero dislivello, e konbi, combinazione, coppia: come nella frase Maradona e Caniggia erano una bella konbi di cocainomani.
[^6]: Questa volta sono quasi sicuro del titolo.
[^7]: Aveva piovuto molto.
