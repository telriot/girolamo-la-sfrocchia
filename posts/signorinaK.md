---
title: "La Signorina K."
date: "2020-08-10"
tags: ["istruzione"]
---

# La signorina K

La signorina K ha ventott'anni, proprio come Monica Bellucci quando aveva ventott'anni. Una volta
ha avuto ventotto anni anche Jimi Hendrix, e nel 1752 si è potuto dire lo stesso di Emanuele Kant.
Ogni volta che la guardo, però, la signorina K non mi ricorda nessuno di questi tre importanti
personaggi della storia moderna e contemporanea: quando vedo le sue gote paffute e incipriate, il
mio pensiero corre piuttosto al nipote idrofobo di Goebbels o alla zia sotto sale di Moira Orfei
fotografati il giorno prima della gita col bus alle terme di Saturnia, e ciò a dispetto del fatto che
questi, probabilmente, non sono mai neppure esistiti. Se la signorina K avesse avuto ventott'anni
come Harvey Keitel, ad esempio, tutto sarebbe stato molto più semplice. Avrei potuto dirvi ragazze
la signorina K ha ventott'anni come Maurizio Costanzo : e tutti avreste capito subito. Io avrei salvato
questo documento, avrei chiuso la cover del mio laptop, e salutando la curva sarei potuto andare a
stendermi da qualche parte a fare un pisolino. Voi, da parte vostra, avreste pensato _ah! Maurizio
Costanzo! Ho capito La Sfrocchia! Come se fosse di Dino Erre Collofit (eccetera)!_ Purtroppo però
quando incontro la signorina K penso a Maria De Filippi quando ancora era un aborto e veniva
risucchiata nello spazio attraverso un buco nel lunotto posteriore della Nostromo: ma Maria De
Filippi è viva e lotta con noi, e il mio tentativo di comunicare in maniera chiara e obiettiva i miei
pensieri e le mie impressioni fallisce da capo e di nuovo.

La signorina K ha ventott'anni, e sei di questi anni li ha passati in Australia – a Sidney[^1] – al fine di
perfezionare la propria padronanza della lingua inglese. Il problema, però, è che nell'Australia della
signorina K la lingua più diffusa è il dialetto ladino, mentre l'inglese viene utilizzato esclusivamente
in situazioni di emergenza e avendo come riferimento linguistico principale il dizionario Inglese-
Danese dei Monty Python: il piano di perfezionamento di cui sopra sembra pertanto avere
incontrato qualche intoppo operativo di natura non trascurabile. Un _excerptus_[^2] fonetico tratto da una
lezione di questa mattina – avente per oggetto lettere maiuscole e minuscole nell'alfabeto romano –
potrà aiutare il lettore a quantificare la deviazione dell'inglese della signorina K dalle sue versioni
più diffuse nei due emisferi del pianeta.

> _UE' IS TE BIG LETTAS?_ (lo scrivo in un paragrafo a se' per una questione di rispetto dell'ambiente e perché qualcuno, intuendo il significato di queste poche lettere, potrebbe fare la spia e riportare la mia mancanza di tatto al comitato cittadino per l'educazione per cui meglio levarlo dal contesto ).

A questa domanda avrei voluto rispondere:

> _IN ZE BAUNTIFUIL FIILDS OV MAITY GIAPAN_[^3]

ma a causa di certe direttive dell'azienda per la quale lavoro non mi è stato possibile, e ho dovuto
rinforzare la risposta degli studenti unendomi al loro coro

> **_sciiiiiiiii, izz' sciiiiiii_**[^4]

cercando con lo sguardo il punto preciso nel cielo dal quale mi auguro un giorno possa aprirsi la
bocca degli inferi risucchiando questo paese nelle proprie viscere riformatrici.

La signorina K ha ventott'anni e quando si presenta agli studenti dice che avendo vissuto a Sidney[^5] è
una fan degli AC/DC, dei koala e del sushi australiano [^6] . Dal momento che gli studenti giapponesi –
notoriamente in difficoltà con le lingue straniere – non capiscono una parola del dialetto fenicio della signorina K, questa si aiuta nella sua spiegazione con delle fotocopie illustrative in A3 che
conserva arrotolate in dei tubi da pergamene e che tendono ogni volta a riarrotolarsi nonostante il
suo gran ganbaru nel tenerle spiegate reggendone le estremità con le mani, i gomiti e il mento. A
volte immagino di chiederle se preferisce gli AC/DC di Big Balls o quelli di Highway to Hell, ma
per le stesse ragioni contrattuali di cui sopra generalmente resisto e mi metto a pensare alla
posizione migliore da assumere alla guida per assicurarsi le migliori possibilità di morte istantanea
in caso di incidente.

La signorina K ha ventott'anni, lavora con me una volta alla settimana e ogni mattina che ci
vediamo sa che quel giorno è un giovedì. Secondo la routine che lei stessa ha stabilito nei suoi
lesson plan andrà ogni volta a chiedere agli studenti delle quarte, quinte e seste classi di questa
scuola elementare che giorno è e che tempo fa, incartandosi puntualmente alla prima sillaba di
Thursday e patteggiando col tribunale di Norinberga fino all'accettazione per sfinimento di un
dolorosissimo Turd-day – o giorno degli stronzi – solo per accorgersi l'istante seguente di aver
portato con sé soltanto le flashcard per rainy e snowy mentre fuori è quasi luglio e il termometro
segna trentanove gradi. Io nel mentre penso che con queste temperature morire d'infarto non è
proprio impossibile, e confortato da questa fantasia sorrido a Mori-kun, un bambino grassottello di
undici anni che mi guarda come a dire: davvero?

La signorina K ha ventott'anni e mi ricorda che ha ventott'anni ho conosciuto mia moglie: questo
avveniva in un periodo nel quale, credendomi stanco dei party fino alle nove del mattino e del
comfort berlinese, ho iniziato ad appassionarmi allo studio dei caratteri cinesi. Oggi mi ritrovo
invece ad avere a che fare con il carattere della signorina K, che annuisce a tutto quello che le dico,
e in special modo alle domande a risposta aperta. Ogni volta che dopo uno scambio sulla falsariga
di

> **Signorina K, preferisce che questa attività venga svolta dagli studenti in coppie oppure in gruppi?**

> _UH-UH (e annuisce col capino)_

> **Signorina K, _UH-UH_ non è una risposta sensata alla mia domanda: le sto chiedendo se preferisce le coppie o i gruppi**

> _sì oppure perché non facciamo un'altra cosa?_

e io penso che sarebbe davvero meglio fare qualcosaltro, ad esempio andare nell'aula di scienze
applicate e fare degli esperimenti con l'acido nitrico e l'anidride solforosa.

La signorina K ha ventott'anni, quindi è nata nel millenovecentonovanta. Io nel
millenovecentonovanta iniziavo a frequentare le scuole dell'obbligo, dove ho appreso i primi
rudimenti di discipline fondamentali per la vita esclusa quali l'odio per il prossimo e la voglia di
solitudine.
Oggi mi trovo invece a condividere mezza scrivania vista muro con la signorina K in una scuola di
campagna, e devo riconoscere come nonostante i sorprendenti progressi della tecnologia e delle
scienze dell'informazione gli insegnamenti impartiti nelle scuole dell'obbligo rimangano di fatto i
medesimi di quando ero un giovinetto magro, timido e occhialuto. Anche il personale di queste
strutture rimane di fatto più o meno lo stesso: ignorante, impreparato e frustrato dalla vanità della
propria posizione. Come ogni mattina la signorina K posa le sue creme per le mani, le sue pile difotocopie e i suoi libri inutili nella mia porzione di tavolino, poi procede a sedersi alla sua scrivania
vera e propria: quella che condivide con me è solo una scrivania d'immagine da utilizzare al
palesarsi dell'ispettorato del lavoro per mostrare che non c'è discriminazione tra il personale
indigeno e quello straniero. Passato qualche minuto cercando di scompigliare la bonaccia che le tira
nel cervello inizia a disegnare dei sorrisoni e dei fiorellini sulle schede di autovalutazione degli
studenti, mentre io cerco di calcolare quale sia la grammatura d'eroina necessaria e sufficiente a
freddare un uomo di novanta chili in maniera – se mi è permesso – tutto sommato piacevole.

La signorina K ha ventott'anni, eppure ha iniziato a lavorare l'anno scorso. A quanto pare –
probabilmente per mettersi in pari con il tempo perduto – passa giornate lunghissime a scuola: dalle
sette del mattino alle dieci di sera sei giorni su sette. Io credo che non ce ne sia assolutamente il
bisogno, ma se lo chiedete a lei pare che questo sgobbare eccezionale sia inevitabile e che i suoi
sforzi meritino rispetto a priori, indipendentemente dai risultati che producono. La sua esistenza mi
ha permesso di capire l'importanza di avere un reddito di cittadinanza anche qui in Giappone: tenere
lontane dal mondo del lavoro i più nocivi degli imbecilli impedendo al contempo che la loro
esclusione dalle leve mondiali della produzione dia loro la parvenza di un motivo buono a
giustificare il loro continuo, logorante lamentìo quotidiano. La voce della signorina K è il suono
della natura che maledice se stessa: la sua melodia sembra esser nata per non lasciarmi in pace, e mi
tormenta da capo ogni volta che decido di ritirarmi nei luoghi più lontani della fantasia, dove il
mondo è un letto caldissimo e a portarmi la sveglia è un attacco di cuore quasi impercettibile.

La signorina K ha ventott'anni, sei meno di me. Secondo le statistiche relative alla mortalità in
Giappone la aspettano ancora cinquantatre-cinquantaquattro anni di affanni e tribolazioni prima del
saluto alla curva. Io credo che si tratti di una cifra assolutamente sproporzionata alle reali necessità
del mondo, e mi auguro che ci faccia il piacere di essere investita da un treno shinkansen carico di
merda e solventi industriali prima di questo insondabile duemila e settantatre, anche perché il
pensiero di morire in un mondo nel quale la signorina K continua a vivere mi guasta tutte le gioie di
un fantastico trapasso.

La signorina K ha ventott'anni, e il pensiero delle materie prime sprecate per portarla fino a qui mi
fa sembrare i terawatt di elettricità trasformata in bitcoin dalle mining farm cinesi un'opera di bene
nei confronti nel pianeta. Quando penso alla signorina K che mangia una braciola di maiale o che
mastica indaffarata le cartilagini di un pollo allevato apposta per lei capisco appieno e finalmente la
rabbia dei movimenti vegani, che contro certe atrocità vorrebbero proibire il consumo a fini
alimentari della carne e dei prodotti animali. Quello che però sono i vegani a non capire è che il
problema della carne è un problema tutto cristiano, una frottola religiosa da creduloni babbasoni: il
dramma che si consuma di fronte ai nostri occhi è di natura più sottile, si svolge su di un piano
strettamente molecolare, e le proibizioni che dovremmo applicare andrebbero rivolte alla radice del
problema: a quegli atomi d'azoto, di carbonio, d'idrogeno e di ossigeno che ingiustamente vengono
ingeriti e assimilati da quella parte sostanziale del genere umano che al contrario dovrebbe esperirli
unicamente nel ribaltamento gerarchico della piramide alimentare, in chiave missilistica insomma,
nella loro forma genuinamente esplosiva, devastante e radioattiva[^7].

[^1]: Shinney.
[^2]: _Ad maiora! Boia chi molla!_.
[^3]: O anche nella fregna rotta di tu madre.
[^4]: Sì, fonetica stupida a parte tutta questa cosa non torna proprio dall'inizio.
[^5]: Stavolta Shinny: dipende dalle situazioni.
[^6]: Esattamente, proprio così.
[^7]: I miei omaggi al Caro Leader e i migliori auguri da parte tutta la parte sana del Giappone per la buona riuscita suo progetto di sterminio di massa.
