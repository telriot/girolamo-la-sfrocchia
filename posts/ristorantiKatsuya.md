---
title: "Ristoranti di poco pregio #4: Katsuya"
date: "2020-09-02"
tags: ["mangiare", "schiavismo"]
---

# Katsuya

La mia vita lavorativa in Giappone è cominciata tre giorni dopo lo sbarco da immigrato. Nonostante
una costola rotta e la disponibilità di fondi sufficienti a passare un primo periodo di ambientamento
senza bisogno di preoccuparmi dello stipendio, il senso di colpa che sin da bambino mi accompagna
per il semplice fatto di stare al mondo – mentre qualcuno, da qualche parte, si sta sacrificando per
me[^1] – mi ha spinto a trovare immediatamente un'impiego quanto più possibile miserabile e
gravoso: nello specifico, il cameriere.

Il cameriere è proprio un mestiere di merda[^2] . Io non lo augurerei mai a nessuno, e in special modo
a chi avesse la sfortuna di trovarsi in Giappone: qui, ad aggiungere alla miseria di un lavoro già
infame di per sé, c'è tutta una passione per il servizio, per la manfrina e soprattutto per lo sgobbare
in genere, che riesce a trasformare anche il più semplice dei mestieri in un esercizio di forma e in
una gigantesca rottura di coglioni. Professioni come questa sono una vera e propria punizione
divina per chi come me, oltre ad avere in termini generalissimi qualche problema con la destrezza,
riconoscesse nella propria natura il carattere del barbaro e del ribelle *rochenrol*, vale a dire intuisse
nella propria individualità una tempra assolutamente irregolare, indomitabile e fermamente
inadeguabile al ruolo del servitore. Al mio modo di sentire – e a quello di chi mi somiglia – una
discrepanza del genere tra indole e mansioni, purtroppo tipica della nobiltà dello spirito, rende
infatti le medesime sofferenze lavorative incommensurabilmente più penose rispetto a quanto non
lo possano essere per l'uomo qualunque, che con la sua esistenza irrisoria e la sua naturale
disposizione all'essere comandato a bacchetta riesce a passare senza neppure battere ciglio
attraverso la serie infinita delle insensate ordalie che inspiegabilmente e da secoli segnano il
perpetrarsi di questa cerimonia pagana – il lavoro – in ogni sua forma, specialmente in quella
assolutamente retrograda e inutile del servizio a tavola e del portare i piatti.

Ricordo come fossero ieri i miei primi giorni a Miyazaki, quando finito il turno al ristorante,
spogliato della camicia di servizio e salito in sella alla mia Peugeot color crema coi freni a doppia
leva, il mio unico pensiero era trovare da mangiare. Nonostante i turni estenuanti, passati sempre
vestitissimo, a trentasei gradi fissi, senza neppure il pensiero di una pausa fosse anche solo per un
attimo giusto al volo per pisciare, a me di tutte quelle pizze, spaghetti, arrostini e bistecchine che
pure mi vedevo passare di fronte non toccava mai nemmeno l'odore. In sei mesi di lavoro quella
banda di strozzini dei miei padroni mi ha fatto assaggiare una pizza avanzata fredda (per raccontarla
ai clienti) e un quarto di cocomero giallo (perché non lo voleva nessuno e altrimenti era da
buttare[^3] ): quanto al resto, acqua del rubinetto e pedalare. Per me, abituato a nutrirmi ogni tre ore
come i figlioli ancora in svezzamento, questo regime si è rapidamente tradotto nella perdita di nove
dei novantadue chili di cristiano che m'ero portato dietro[^4] e nella scoperta del motivo per il quale i
giapponesi dei cartoni animati mangiano col risucchio e sempre tenendo il piatto vicino alla bocca,
quasi davvero non ci fosse un domani: è molto semplice, hanno fame.

Per chi ancora insistesse nell'abbandonarsi alle fantasie di un Giappone benestante e iper-
tecnologico, basti sapere che qui, nel sogno bagnato di Andrea Mengacci, il rapporto tra salari e
costo della vita è tutto a favore del ceto medio abbiente, con i morti di fame che lavorano turni
massacranti per l'equivalente di due croste di formaggio e tre sputi in bocca[^5] . Per chi non ci
credesse, cito *testualmente* gli ultimi report del ministero dell'economia, secondo i quali questi
disgraziati dei lavori *part time*[^6] portano a casa in una giornata di lavoro l'equivalente di una
zangola di tofu e una borraccia di tè freddo[^7] e senza fiatare se li fanno bastare, contribuendo così allo stato generale della salute nazionale e tenendo stabile ai minimi assoluti l'indice
morchiametrico di obesità nazionale. Io però – evidentemente – non sono giapponese, e nonosante
tutti gli sforzi del mondo il mio fabbisogno calorico non vuole saperne di scendere sotto un certo
ammontare dettato inequivocabilmente a) dalla mia mole corporea b) dallo stato di costante frenesia
dello spirito nel quale pure mi trovo gettato da tempo immemore. Pertanto, alla ricerca di un modo
per soddisfare le necessità dettate dall'importanza della mia natura in tutte le sue forme, ho imparato
ad amare quello che oggi è uno dei miei ristoranti preferiti in tutto il Giappone: *Katsuya*.

Katsuya non è un ristorante vero e proprio – anche perché mangiare in un ristorante con uno
stipendio da cameriere non è cosa di questo mondo – bensì una catena di fast-food specializzata in
cotolette fritte di maiale. Di qui il nome: *katsu* come *katsu retsu*[^8] , vale a dire cotoletta, e *ya* come
negozio. Il negozio della cotoletta, la casa del fritto. L'ambiente è sempre lo stesso ovunque si vada,
con i tavoli in laminato finto legno e le poltroncine rosso sangue di maiale. La musica, pure, è
sempre la stessa: una collezione di hit giapponesi riprodotte in formato MIDI e pensate per ridurre il
più possibile la permanenza dei clienti una volta terminate le consumazioni. Anche il menu è
sempre lo stesso: cotolette fritte, gamberi fritti[^9] e pollo fritto[^10] , accompagnati immancabilmente da
cavolo tagliato fino, riso, mostarda inglese e una versione giapponese della salsa worcester cui tutti
fanno riferimento semplicemente come *soosu*. Tutto questo bendiddio – con il teino freddo e gli
*tsukemono*[^11] gratis (!!11!1!) – a partire da quattrocentosessantotto yen, che dalla seconda visita
diventano trecentosessantotto grazie al bollino fedeltà. Trecentosessantotto yen sono pochi anche
per i morti di fame, e non sono neppure vagamente rapportabili alla decenza del fritto proposto, alla
normalità del riso servito, alla sapidità artificiale ma punto deludente dell'occasionale *tonjiru*[^12] ,
assoluto toccasana per il rigore delle giornate fredde. Katsuya, nonostante un'offerta prezzi
assolutamente imbarazzante e che si riflette senz'altro sui salari da fame dei suoi impiegati, sulla
dubbia origine delle carni proposte e sull'assoluta mancanza di carattere dell'ambiente, è stato per
me, a lungo, un luogo fantastico, una meta ambitissima: le cene a tarda notte, da solo, a locale
semivuoto; la momentanea fuga da un Giappone altrimenti ostile attraverso la lussuria del grasso
delle sue cotolette caldissime; la bici legata allo steccato anche se non c'è bisogno, stremato dal
tragitto e con la testa ancora piena di ordini e consumazioni, solo per rendersi conto all'improvviso
di essere finalmente altrove; respirare di sollievo nel buio il salmastro delle sere più calde. Non che
Katsuya fosse l'unico posto in grado di offrirmi un rifugio dalla miseria di quei giorni: anche in
Giappone infatti le bettole e i locali sgozzi sono parte imprescindibile della biosfera notturna, e si
prendono egregiamente carico del medesimo ruolo che sono deputati ad assolvere nel resto del
mondo. Katsuya però, in tutta Miyazaki, era il solo che mi potessi permettere ogni volta che ne
avessi voglia, senza perdermi né in calcoli né in grossi pensieri.

Oggi, come diceva Alberto Tomba, non sono più carameriere, ma nonostante il passare degli anni
Katsuya rimane per me uno dei migliori ristoranti di tutto il Giappone. Anche qui a Okayama, dove
faccio l'insegnante e il mondo della cucina vera e propria – per quanto di bassissima qualità – è
finalmente alla mia portata, cerco sempre di tornarci appena posso: ne ho uno vicino casa, e ogni
volta che ci vado le ragazze che ci lavorano, delle giovani studenti di solito non particolarmente
belle, mi guardano rapite e cariche d'interesse. Nonostante l'educazione severissima – un lavoro pedagogico durato quasi vent'anni volto esclusivamente a soffocarne l'espressività e la naturalezza –
paiono per qualche istante dimenticarsi di tutto e si lasciano andare dei sorrisi bellissimi, a delle
espressioni quasi fanciullesche di desiderio, così immediate e spontanee da non riuscire a trattenerle
nonostante lo sforzo: in questo paese fondato sul sacrificio e sulle ristrettezze, vederle sgusciar via
per un istante da quel medesimo imbarazzo che le forma come individui vale per me più di mille
baci e di mille carezze. Certo: qui in Giappone è facilissimo passare per dei *bagnafiche*, dal
momento che gli indigeni – oltre che noiosi – sono brutti come il colera e anche quei gaijin che pure
dovrebbero portare una ventata di freschezza nel panorama del desiderio indigeno sono perlopiù dei
disagiati e degli *scandalidomini*[^13] . Ma per quanto mi riguarda essere al corrente di questo bias della
percezione non leva nulla all *quantum* di piacere che posso cavare da questa esperienza: prima di
tutto perché a certe reazioni non sono proprio abituato, avendo passato buona parte della mia
gioventù illudendomi miseramente d'essere più intelligente che bello; seconda di poi perché proprio
a causa di una certa insicurezza e di un grande bisogno d'essere amato sono docile d'indole e facile
preda di ogni lusinga. Sarà quindi semplice capire, al di là di ogni considerazione di stampo
culturale, come e perché queste triviali manifestazioni amorose siano per me più che sufficienti a
sentirmi felice, foss'anche soltanto per l'orgoglio immaturo che provo nel portare un po' di gioia e
qualche *lagrima phyae* a queste care ragazzotte che il resto del Giappone, altrimenti, vorrebbe morte
di noia e secche di fica: tristi, punite, e messe a soffrire al di là di un bancone.

Ogni volta che mi viene voglia di andare da Katsuya Juri è contenta di venirci con me[^14] , e più che
mai quando è di ritorno dai suoi allenamenti: prima di tutto perché dopo la palestra o il nuoto il
fritto è la morte sua, e poi perché con dei prezzi così bassi può azzardarsi ogni volta a mangiare
qualcosa di nuovo[^15] : il che – vista la sua natura eclettica e sperimentatrice – la rende senz'altro
molto felice. Una volta seduti, nei brevissimi istanti che non dedica a mangiare o a prendermi in
giro perché le donne mi guardano e fanno i gridolini[^16] (*è solo curiosità* – mi dice – *tu sei al massimo un sei su dieci*) si meraviglia anche lei di come il riso sia francamente accettabile e di come tutto
quanto sia assolutamente adeguato nonostante le tariffe da mensa dei poveri.

Come ogni amante che si rispetti, anche io a più riprese ho provato a tradire Katsuya – e i suoi
*katsu* – alla ricerca di qualcosa di più raffinato: stabilimenti specializzati nel porco giapponese
allevato a sole pesche; ristoranti con la friggitrice a vista, due vasche in rame e pulitissima;
laboratori sperimentali dove innovatori nel campo della cotoletta si lanciano in progetti avveniristici
come quelli della *millefoglie di manzo* o delle *karafuru konbi*. Eppure, nonostante l'ovvio dislivello
in termini di qualità, la manifesta superiorità delle preparazioni, l'incomparabile qualità
dell'ambiente e l'inevitabile fascino della novità offerti da questi specialisti della braciolina fritta,
ogni volta che la natura torna a farsi viva e lo stomaco sofferente riprende a borbottare, io non mi
faccio domande e mi fermo da Katsuya. I nomi degli altri locali svaniscono dai miei ricordi e si
rivelano per quello che sono: delle mere distrazioni, dei momenti di confusione e di sbando nei
quali una parte di me, la più corrotta e la più viziata, crede di non appartenere più a quello strato
sociale miserabile e bistrattato del quale invece so perfettamente di essere lo sciagurato
portabandiera, il *grande stato dei vagabondi e dei derelitti*, al quale nessuno pare voler appartenere, del quale di fatto nessuno vuole parlare, ma che pure costituisce senza ombra di dubbio la parte più
significativa della clientela di Katsuya e delle bettole come Katsuya. Queste deviazioni, questi
tentativi di fuga dell'autocoscienza dalla coscienza di sé, altro non sono che un momento
strettamente negativo della lotta di classe: un movimento che mi riporta all'unica verità di fondo,
all'unica cosa che conta e che pure la confusione di quella chiacchiera culturale che tanto ho amato
in gioventù mi ha impedito di riconoscere per tempo, prima della fuga dal mondo e dell'arrivo della
canizie. Sto parlando della verità della fame, la cui dimenticanza mi ha costretto a errori e
peregrinazioni senza fine, portandomi da ultimo, dopo avermi a modo proprio annichilito, a cercare
ristoro in questo arcipelago, così diverso dal mondo lontano – con le sue leggi, le sue regole, la sua
gente – eppure in ogni cosa così piano, così normale.

___


[^1]: I genitori, i negri, la povera gente.
[^2]: Lo dice anche la canzone: *la disoccupazione ti ha dato un bel mestiere, mestiere di merda*, carameriere.
[^3]: È importante sapere che in Giappone non si butta via nulla, anche si cambia macchina ogni due anni e il mercato dell'usato è solo un segno del degrado dei costumi.
[^4]: La famosa *dieta del negro*.
[^5]: Come coi cani, è un discorso di fidelizzazione.
[^6]: Una quarantina d'ore la settimana: che effettivamente è poco, se si pensa a come in una settimana di ore ce ne siano addirittura centosessantotto. A farlo viene quasi voglia di lavorare un po' di più: non vi pare?
[^7]: Fonti e traduzione mie.
[^8]: Un applauso a tutti i *simpaticoni* di *cazzo ritto*, *cazzo retto*, eccetera. Bravi. I *menci katsu* – le polpette fritte – li hanno inventati apposta per voi.
[^9]: Per gli abbienti.
[^10]: Per cambiare.
[^11]: Conserve di verdura da mangiarsi col riso o anche da sole al fine di non rompersi i coglioni o accompagnare il pasto.
[^12]: L'equivalente del più popolare miso shiru, arricchito per l'occasione dall'aggiunta di saporitissimi straccetti di maiale ottenuti dagli scarti della lavorazione del porco.
[^13]: Il lettore si senta liberissimo di prendere a modello quel suo amico *nipponofilo un po' creepy* che si spezza dalle seghe mentre guarda i Pokemon, senza dimenticare di aggiungere a questa immagine, per quanto colorita di per sé, una sportina di sporcizia e altrettanti psicofarmaci.
[^14]: È per cose come questa che sono molto contento di averla sposata, anche se a volte chiacchiera molto e io faccio finta di starla a sentire senza farmene accorgere.
[^15]: Il fritto con la spruzzata di *kabosu*, il fritto di ostriche surgelatissime, il fritto sale e pepe, eccetera.
[^16]: *Kyaaaaaaa*!