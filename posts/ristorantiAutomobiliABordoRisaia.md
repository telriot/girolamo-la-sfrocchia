---
title: "Ristoranti di poco pregio #3: Automobili a bordo risaia"
date: "2020-08-29"
tag: ["istruzione", "mangiare"]
---

# Automobili a bordo risaia

Qualche giorno fa mi hanno mandato a fare il giudice in uno speech contest. Ogni tanto succede che
la compagnia per la quale lavoro mi presenti richieste del genere: dai summer camp ai corsi di
cucina, questi negrieri s'inventano di tutto per spillare due quattrini in più alle amministrazioni
comunali, che essendo giapponesi hanno una propensione naturale a spendere i loro budget
assolutamente alla cazzo di cane[^1] . A dirla tutta, questo speech contest non era nemmeno uno
speech contest vero e proprio, bensì di una gara di dizione nella quale i partecipanti si sfidavano a
recitare un testo in lingua inglese[^2] memorizzzato per l'occasione, cercando di macellare il meno
possibile tutti quei fonemi che non possono essere assimilati nell' a-i-u-e-o-ka-ki-ku-ke-ko eccetera
della calata locale. A finire al primo posto è stata una ragazzina di tredici o quattordici anni, che a
differenza di tutte le sue coetanee è riuscita a recitare un riassunto della lotta emancipatrice di
Martin Luther King[^3] senza cadere nella trappola dei negri che non possono cacare[^4] dove gli pare
sull'autobus. Comunque sia, non avevo intenzione di parlare di questo speech contest, bensì del
fatto che a causa degli orari punitivi imposti dagli organizzatori dell'evento non ho avuto modo di
pranzare come dio comanda e sono stato costretto a un boccone frugale sul cofano rovente della mia
microcar, parcheggiata con grazia di fianco a una risaia in mezzo al nulla.

Il Giappone è un paese fascista, e come tutti i paesi fascisti pone grandissima importanza, tanto
economica quanto ideologica, sull'agricoltura e sull'allevamento locali. Due dirette conseguenze di
questa direzione politica stanno proprio di fronte a me mentre scarto il mio pranzo a sacco: gli
interminabili campi di riso e la necessità produrre i propri salumi direttamente a casa[^5] , dal
momento che l'import di prodotti d'allevamento è vietatissimo e fa piangere l'imperatore.

Io lo dico senza bisogno di falsa modestia: faccio un capocollo che mette tutti a sedere, da quanto è
buono. È proprio dolce, tenero e grasso. Madonna com'è grasso: è grasso come un americano
grasso, ché la carne giapponese è sempre marezzatissima, splendida, burrosa. Il mio capocollo lo
taglio sempre a mano[^6] , con questo bel coltellone da sashimi in ferro bianco che pare fatto apposta
per portar via le falangi. Le lame classiche giapponesi, come i fiori di ciliegio, sono un simbolo
della caducità, e prendono la ruggine soltanto a fiatarci sopra[^7] . Ma che tagli, che pulizia: quante
brutte figure l'acciaio di Solingen, gli artigiani di Scarperia. Lo diceva anche Mishima: in questo
paese c'è un trionfo di Sole e Acciaio, anche se poi intendeva tutt'altre cose e grande omosessualità.
Anche mia moglie, che è sempre un po' scettica di fronte a certi salumi e al modo in cui vengono
presentati nelle trattorie toscane, il più delle volte in quantità assolutamente fuori luogo, si contenta
sempre gaudentissima di qualche fotogenica fettina di questo pezzo di muscolo, e lo consuma con
garbo ed educazione adoprando le sue bacchette a forma di animalini.

Questo capocollo di livello eccezionale io lo metto sempre in dei bei panini di farina francese che
prepara Juri, con i semi di zucca e l'uvetta e giustissimi di sale: poi lo incarto bene bene nella carta
da forno e me lo porto dietro secondo il bisogno. Oggi, mentre i gamberoni di fiume sguazzavano
nella risaia insieme a un papero e a delle tartarughe nascoste, lo ho consumato con piacere,
pensando a come fosse un peccato non avere né un posto dove mettersi a sedere, né mezzo grammo di mariuana finissima: con questa sarebbe stato splendido poter girare una replica fumabile del
bastone del fulmine di Tanegashima e dedicarsi un'oretta buona alle discussioni sui massimi sistemi.

In compenso, insieme al panino avevo impacchettato una pera di Tottori del peso di
quattrocentosettanta grammi, per la quale ho percorso centoquaranta chilometri anda e rianda fino
alla catapecchia del mio produttore di preferenza: sugosissima, sbucciata con grande garbo e sucata
senza nemmeno passare dal via, la porto ancora nel cuore. Sarebbe stato splendido potersi stendere
su un prato e digerire un poco, prendersi un momento per fuggire da tutto e da tutti, dimenticarsi di
questa realtà fantozziana: ma in Giappone la camporella è vietata, le panchine non esistono e c'è
sempre il pensiero che qualcuno possa prenderci per una persona sospetta[^8] , per cui mi sono pulito
la bazza e sono rientrato in macchina a controllare il pietoso stato del mio portafogli virtuale tramite l'apposita applicazione per telefonino del mio crypto exchange di preferenza.

Da quando vivo in Giappone mi capita spesso di mangiare in macchina. Qui, mangiare camminando
è generalmente considerato inaccettabile: i chioschi con il lampredotto non si sa proprio cosa siano,
e sucarsi anche solo una bananina sul posto di lavoro al di fuori degli orari comandati verrebbe
sicuramente inteso come un gesto di ribellione nei confronti dell'autorità costituita[^9] . Di solito questi
miei spuntini a quattroruote hanno luogo nei tempi morti che corrono tra un lavoro e l'altro, quando
mi concedo una visita al supermercato e – comprate le vivande – mi nascondo nell'angolo più
lontano del parcheggio con la sola intenzione di raggomitolarmi sul sedile lato passeggero[^10] a
leggere qualcosa su reddit mentre mastico un onigiri al salmone o uno stucchevole daifuku ripieno
di pasta di fagioli rossi. D'estate, pur restando fedele ai movimenti principali di questa routine, mi
abbandono talvolta a qualche lusso, premiando le mie maratone di superlavoro con occasionali teini
freddi e gelati tipo stecco ducale ma giapponesi. In Giappone lo stecco ducale si chiama PARM, e io
credo che si chiami così proprio _because in Parm there is the Ducal Palas_. Storiografia del concetto
a parte, ha lo stesso sapore e la stessa consistenza che in Italia, e ogni volta che lo mangio finisco
per inzaccherare queste camicine strette che mi tocca mettermi per via e del dress code e della
locale passione per il conformismo autoritario. Anche se a vedermi seduto non lo si direbbe, devo
ammettere che sono un po' spastico e tendo a smerdarmi facilmente ogniqualvolta se ne presenti
l'occasione, per cui mi porto sempre dietro una camicia di ricambio. Il problema, però, è che mi
rendo conto di essermi smerdato soltanto una volta tornato a casa. Anzi, a dire il vero di solito se ne
rende conto mia moglie, mentre io cammino come uno zombi verso il bagno per spogliarmi della
mia uniforme da assicuratore e tornare a vestire i panni del barbaro gaijin[^11] . Pertanto possiamo dire
che la camicia di riserva è davvero soltanto una questione di sicurezza psicologica, e precisamente
neppure mia, che ho sempre trovato di buon gusto le camicie padellate di sugo, bensì del mio datore
di lavoro, che tanto affanno pone in questo vilissimo tentativo di star dietro alla locale rigidità dei
costumi.

Ad ogni modo, proprio ieri sono tornato alla via delle pere di Tottori, questo mercato su strada dei
migliori contadini del Mare del Giappone, perché Juri voleva approfittare dell'insolita assenza di
uragani e andare un po' da quelle parti a fare il bagno. Ogni volta che ci torno, i vecchini riuniti a
vendere questi frutti del peccato sono molto contenti: me ne fanno sempre assaggiare un paio e alla
fine mi fanno anche lo sconto. La frutta in Giappone costa delle cifre esorbitanti, per cui lo sconto
rappresenta la differenza tra arrivare al ventinove o al trenta del mese: gli spiritosi la smettano subito di ridere, che qui la vita è agra. Ieri però, dopo aver praticamente rubato sette pere a mille
yen dal capannello più sgarrupato di tutti, abbiamo tentato la fortuna a un altro di questi chioschi
malmessi [^12] , capitanato da una vecchina tanto brava che nonostante l'età si ricorda sempre di noi e ci
fa tante feste, anche se ha le mani che tremano e ogni volta che sbuccia una pera la macella.
Nonostante l'iniziale parvenza di normalità, al momento del conto ci siamo resi conto di come,
nascosto dietro a certi scatoloni e seduto alla classica scrivania di fòrmica, stesse pronto a
intervenire il classico pricemaster, un omino viscido, sulla settantina e particolarmente micragnoso,
messo lì dai plutocrati della JA [^13] per fare in modo che la generosità dei contadini locali non vada a
intaccare i ricavi della cooperativa agricola. Questi, una volta riconosciuto il mio accento da
migrante, ce lo ha voluto – perdonatemi il candore dell'espressione – fischiare nel culo, e ci ha fatto
pagare le stesse sette pere la bellezza di mille e seicento yen [^14] . Io e Juri, che in fondo siamo gente di
buon cuore, abbiamo pagato senza fare una piega, mentre la vecchina si scusava con gli occhi e
nascondeva un paio di pere omaggio nel sacchetto della spesa come a dire: perdonatelo, è una
merdaccia. La prossima volta però, prima di entrare nel capannello, ci periteremo di fare un
sopralluogo al fine di evitare l'incontro con questo avaro maledetto tirchio schifoso infame dio lo
fulmini: lui e le sue ridicole pretese da aguzzino.

Ma quello che mi sta a cuore in questo momento è far sapere al mondo che le pere di Tottori sono
anche più buone di quanto il loro prezzo e le interminabili ore di tragitto necessarie a raggiungere
questo paradiso della frutta possano fare immaginare: mentre mangiavo una shinkansen [^15] e Juri
parlava al telefono con sua madre di una chiave che non riusciamo più a trovare, la scoperta di un
profumo di noce nelle carni bianchissime di questo pomo magico mi ha permesso di dimenticare
ogni risentimento e ritrattare tutte le maledizioni lanciate al mastro di prezzi e alla sua patologica
avidità, rimuovendolo così dalla lista delle persone che devono morire in un incendio al quale lo
avevo iscritto nemmeno ventiquattr'ore prima.

[^1]: Al lettore basti pensare che questa gente paga soldi veri per mettere me, l'autore di paragrafi come “Dove finalmente si parla della sborra”, dietro una cattedra e di fronte a dei bambini.
[^2]: Tutta roba di alto livello e modernissima, selezionata tra le primissime edizioni del Reader's Digest.
[^3]: Che vi posso riportare qui per intero: _in America una volta i negri non si potevano sedere sull'autobus, ma grazie a Martin Luther King oggi ci si possono sedere, e possono fare anche altre cose che però in questo momento non andiamo a menzionare_.
[^4]: All'orecchio giapponese _sit/seat/sheet/shit_ sono tutte la stessa parola (e probabilmente anche al vostro, razza di mentecatti).
[^5]: Il primo che rammenta Heidegger lo aspetto fuori.
[^6]: Vedi sopra.
[^7]: Ne ho regalata una al mio migliore amico, che la ha fatta arrugginire: spero che un giorno, quando sarò morto, legga questa nota, si riconosca, e si vergogni profondissimamente. Comunque non è vero: non importa, scherzavo.
[^8]: In giapponese fushinsha (婦俊社): ai bambini insegnano sin dalla prima infanzia a non fidarsi di nessuno e fare la spia alle autorità ogni volta se ne presenti l'occasione.
[^9]: Probabilmente lo sarebbe.
[^10]: C'è più spazio, ho le gambe lunghe.
[^11]: Mutande e canotta: anche qui stiamo al confine con la rivoluzione.
[^12]: Secondo nella classifica dei chioschi sgarrupati.
[^13]: Japan Agricultural Cooperatives. Si, lo so: nella sigla non c'è la C.
[^14]: Il sessanta per cento in più: una cattiveria così non ce la avevano nemmeno i coloni che vendevano le coperte infette agli Indiani.
[^15]: Sì, come il treno, ma tutti altri caratteri, per cui non c'entra una minchia. In ogni caso, trattasi di pera giapponese che, fatta eccezione per i dimenticabili prodotti di serra, è reperibile esclusivamente negli ultimi giorni d'agosto e nei primi di settembre. Questa varietà pregiatissima di un frutto già originariamente eccezionale per qualità organolettiche mescola la dolcezza inebriante delle pere housui con la consistenza e la freschezza dell'altra classica produzione locale, la verde e pluripremiata nijusseki, in un connubio estatico che è soltanto dato a presagire nella sorella minore – la natsuhime – le cui pur pregiatissime carni possono essere degustate sin dai primi giorni di agosto nelle zone costiere della prefettura.
