---
title: "Ammalarsi"
date: "2020-09-30"
tags: ["fascisti", "negri", "pere", "cazzi molli"]
---

# Ammalarsi

#### Stati Uniti dell'infermità

Mentre in America infuria il dibattito tra fascisti armati e fascisti liberali, a casa mia sono arrivati il riso nuovo e un tre chili di arachidi ancora durissime ma da aprire che sennò muffiscono. Io, che sono una persona con degli impegni e delle _deadline_ imprescindibili ho fatto il possibile per sottrarmi a questi compiti bassi e servili, ma a punirmi è stata come sempre la dura verga della malattia, che da anni mi perseguita e mi fa passare da svogliato e da perdigiorno. L'altro giorno pertanto, ancora convalescente e inidoneo all'attività lavorativa vera e propria, ho passato diverse ore a sbucciare queste noccioline, noccioline che tra l'altro avevo raccolto, lavato e messo a seccare _di mano mia_[^1] sotto la severa supervisione di _Junya-san_ e del suo mini-sgabello con le rotelle che cigolano[^2].

Io, come dicevo poco fa, mi ammalo spesso, perché come tutti i grandissimi della storia dell'intelletto sono di salute cagionevole e ho pochissimo slancio vitale, e ogni volta che un virus anche di poco conto si presenta alle porte di questo tempio d'acciaio, a questo viluppo di muscoli e sugna che insomma poi modestamente sarei io, ecco che subito ci sono tre o quattro teste di cazzo, mi si permetta la volgarità, che dal mio sistema di difese immunitarie intergalattiche gli dicono _entra entra, divertiti, tanto qui tra un po' chiudiamo tutto_ nemmeno fossi una copia di Windows 95 installata in casa a un ingegnere cinquantenne, e io finisco a fare i bagni di sudore sul futon ripassando i mille nomi della Madonna.

In Giappone la malattia non è proprio vista di buon occhio, e tutti si immaginano che io, proprio io che pure con questo popolo condivido l'attitudine al sacrificio e il disprezzo della fatica, sia l'ennesimo _gaijin_ venuto qui con la sola intenzione di leggere dei gran fumetti e sfuggire agli impegni e al vincolo della parola data, dunque che finga dei mal di pancia e delle frescate per tutelare i miei biechi e subdoli interessi, tanto che anche mia moglie, che pure mi vede sudare sette camicie tutto involticciolato di coperte e polverone, che sente la mia bella voce di baritono trasformarsi in un bootleg dei Napalm Death, che insomma assiste alla mia temporanea disfatta contro il virus del raffreddore, ecco, anche mia moglie non riesce a non guardarmi con disprezzo e a non pensare _che è tutta una finta_ per evitare di lavare i piatti, anche se poi alla fine si preoccupa e mi dice _riposati che sei debole_.

#### L'importanza di Football Manager

Da malati pensare lucidamente è ancora più difficile del solito, e per questo motivo è di vitale importanza trovare una attività alla quale dedicarsi che ci aiuti a dimenticare il trascorrere di questo tempo inutile fatto di mal di testa e brividi in maniera efficace e, almeno in parte, godibile[^3].

Io credo di aver trovato una soluzione definitiva a questo problema in Football Manager 2008 e nelle sue infinite tabelle di punteggi e stipendi, capaci di sedare anche lo spirito più inquieto e utilissime per imparare a memoria in brevissimo tempo la statura, la media gol e la data di nascita della rosa della Fiorentina del 2007[^4]. Questo toccasana per lo spirito, che raccomando a tutti, indipendentemente dalla loro passione per il gioco del calcio, mi è oggi reso inaccessibile da quel senso di colpa endemico negli abitanti del Giappone, tanto indigeni che di importazione, che al contrario mi spinge a utilizzare quel poco di energie che mi rimangono mentre la malattia mi scombussola e mi istupidisce in compiti privi di senso come ad esempio il _respirare più a garbo_ e il _sudare meglio_.

#### Cose che dicono i fascisti

Non avendo a disposizione il mio strumento di distrazione preferito, mi trovo costretto a sonnecchiare ascoltando documentari sulla storia della farina integrale e sull'evoluzione dei piattoni, e inevitabilmente finisco a pensare ai fascisti, e nello specifico alle cose che dicono i fascisti, come per esempio

> E insomma tu vorresti dire che io non posso...

solitamente seguita da cose che chiunque non fosse mosso unicamente dal dispetto e dalla piccineria non riuscirebbe nemmeno a immaginare senza ingoiarsi la lingua, oppure

> Ah si, e perché invece loro...

come a insistere sulla propria incapacità di ammettere le proprie colpe e i propri difetti, giustificandola peraltro solitamente con l'imperdonabile esistenza dei negri o, in assenza di negri[^5], dei poveri e dei rotti nel culo.

Questa cosa del pensare ai fascisti credo che venga da certi pranzi lunghissimi passati da bambino circondato, appunto, da uno stuolo di fascisti, i miei numerosissimi parenti _fascisti_, e dalle loro chiacchiere fasciste, che perlopiù vertevano sul terrore della _minaccia comunista_, sul desiderio di lanciare dei missili _Scud_ contro i cantieri della COOP Reno, e soprattuto sui _soldi_, su come spenderli, come accumularli e infine su come salvarli dal rosso maelstrom delle tasse.

Io sono sicuro, in tutti questi pranzi, di non aver mai sentito una sola cosa che non fosse bastante, in sé e per sé, a far cagliare il sangue nelle vene anche al più sordido degli Alvaro Vitali, e credo che i lati migliori della mia persona[^6] trovino appunto la propria origine in queste serene occasioni di chiacchiera e di convivio. Il ricordo del caro zio germofobo che mangiava schiacciata e caffellatte prima di coricarsi accompagnato dai discorsi del duce, fedelmente riprodotti nel massimo rispetto della privacy ideologica dal suo _Walkman_ di primissima generazione; quello del cugino omosessuale[^7] che appena uscito dalla terza elementare mi introduceva al problema del _regime della sinistra e di Baffino_ mentre andavamo a nascondere un papero appena nato e trovato nei campi da qualche parte in casa dei nonni[^8], mossi esclusivamente da intenti umanitari[^9] e dall'amore per la natura; le giornate d'inverno passate a costruire trenini sulle scale per poi riposarsi leggendo le ultime copie del Borghese o quell'edizione nascosta del _Delta di Venere_ tenuta proprio di fianco ai _pornazzi_; e così avanti, _AVANTI!_, fino al biglietto d'auguri per la prima comunione con scritto _Ad Maiora!_ e avvolto nel porpora della cinquantamilalire, e l'arrivo della Lega, le partite a briscola con i quiz di Umberto Smaila in sottofondo, e eccetera, eccetera.

#### Rifarsi la bocca

Rifarsi la bocca è importante, e l'altro giorno ho fatto tre chili buoni di marmellata di _nashi_[^10]. Ora che mi sento un po' meglio vado di là, faccio vedere a mia moglie _il pupparolo_, molle e grinzoso per la malattia, e una volta schivata la _ciabatta-shuriken_ che mi merito di dover schivare, mi dedico a esplorare i mondi proibiti del pane[^11], delle pere giapponesi e del burro d'arachidi.

___


[^1]: Perché qui non siamo mica nel paese della cuccagna come a casa vostra, dove si comprano le arachidi, i ritz e i pistacchi insieme a cinque grammi di marocchino per poi tornare a casa in diagonale e con le gengive infiammate.
[^2]: Lo stesso sgabello che _Junya-san_ utilizza per levare comodamente le erbacce, attività popolarissima in Giappone e che va sotto il nome di _kusa-tori_ o _kusa-nuki_, e che con quel cigolio che fa proprio _gnii gnii gnii_ mi ricorda come le mie fatiche telematiche di _web developer_ non siano nulla e poi nulla, anche soltanto rispetto ai _passatempi_ degli anziani giapponesi, abituati a festeggiare le grandi occasioni guardando il pane o leggendo i manuali delle lavatrici.
[^3]: Prima che mi dimentichi: a tutti quelli che _ma il Nietsche della genealogia della morale dice che la malattia_ eccetera il solito invito alla canna del gas.
[^4]: Anche se di solito allenavo il Brescia perché in attacco aveva Bazzani come il mio professore di _Scienze di Feuerbach_.
[^5]: Convergenza rarissima, perché come cantava Lodovico Ellena _negri negri negri il mondo è pieno di negri_.
[^6]: La misuratissima passione per gli uomini e per la vita, l'interesse per le cose prima di quello per le persone, il desiderio irrealizzabile di dormire e al contempo di scappare via.
[^7]: Ma fascista.
[^8]: Fascisti.
[^9]: Perché poi cresce eh! Sono sicuro che Freud avrebbe individuato immediatamente nel collo di papero una simbologia di qualche genere che comunque ora mi rimane oscura e che in ogni caso riguarderebbe soltanto mio cugino, che tra l'altro è pure biondo.
[^10]: Le solite pere giapponesi, che ora che siamo a Miyazaki ci facciamo spedire per corriere espresso.
[^11]: Pane guardato almeno ventiquattr'ore, secondo le ordinanze ministeriali.
