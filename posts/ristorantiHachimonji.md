---
title: "Ristoranti di poco pregio #5: Hachimonji"
date: "2020-09-03"
tags: ["mangiare", "magia", "furto&rapina"]
---

# Hachimonji

In Giappone, proprio come in Italia e in tutto il resto del mondo, la gente non si fida degli stranieri,
che di solito – questo va detto per amor di verità – non si lavano, parlano male, e dal punto di vista
economico sono sempre alla canna del gas. Chiunque la natura abbia dotato anche soltanto di un
pizzico di buon senso sa che quando non si ha nulla da perdere è difficile esser fedeli ai ricatti del
commercio e della società: è quindi prassi comune guardarsi bene dal mettere i propri affari in mano
a degli immigrati, coscienti del rischio che questi, presi dal panico e dalla disperazione caratteristici
della loro condizione sociopolitica, non mantengano le promesse o combinino chissà quale
marchella. Per noi *strangers in a strange land*, trovare qualcuno che ci affitti una casa – con tutte le
responsabilità e i doveri civici che un onere del genere comporta – può quindi risultare più
complesso di quanto si possa immaginare, e ciò a meno che – ovviamente – non si voglia spendere
più del necessario per stabilirsi in certe residenze per forestieri che immigrati americani di vecchia
data e con l'occhio lungo mettono annualmente a disposizione per i loro ricchi[^1] compatrioti in cerca
di un alloggio temporaneo. Va dunque da sé che io, che non sono americano, sono magro dalla fame
e ho pure le pezze al culo, sono stato sin dal primo istante visto con sfiducia dal mercato
immobiliare locale, e i miei primi giorni a Okayama in attesa di una sistemazione consona li ho
passati a tirare la cinghia in un *capsule hotel*.

I *capsule hotel* sono proprio come ce li immaginiamo in Occidente, ma peggio. Al prezzo[^2] di una
mezza pensione a due stelle giapponesi veniamo sistemati in un cubicolo attrezzato di tutto il
necessario: coperta, materasso e cuscino, oltre all'immancabile set dello stachanovista notturno, vale
a dire luce al neon per leggere gli appunti del giorno e presa della corrente per stilare le relazioni al
computer. Il bagno in comune, l'armadietto per gli effetti personali e lo scompartimento per la
valigia sono ovviamente compresi nel servizio. A chi ancora insistesse nel crogiolarsi in certe
irritanti fantasie di un Giappone all'avanguardia e leader nel design, ricordo che quella nipponica è
una repubblica fondata sull'agricoltura e le schiene a pezzi, e gli arredi dei capsule hotel risalgono al
massimo ai primi anni ottanta: fòrmica e plastiche ingiallite dominano imperturbate l'estetica di
questi cubicoli per giovani *yuppies*.

Anche se vedo già molti storcere il naso di fronte all'idea di una sistemazione del genere, io in
particolare non sono esattamente un tipo da lamentele, e nonostante il *clash of the proporshoneishons* – come dicono negli Stati Uniti – tra i miei due metri di statura e il metro e
ottanta di profondità della mia alcova a noleggio, nei dieci giorni che ho trascorso al Riverside
Hotel me la sono cavata benissimo: col ferro portato da casa[^3] ho stirato le mie camicie ogni mattina
e senza svegliare nessuno; nonostante la sveglia alle quattro e cinquanta sono riuscito a dormire
almeno cinque o sei ore al dì e complessivamente, in tutto l'arco di questa avventura, ho
bestemmiato la madonna meno di seicentosessantasei volte, riuscendo così a garantirmi un aldilà
tutto sommato sereno fuori dai gironi più caldi dell'inferno. Vale poi senz'altro notare come il
personale della struttura, in piena tradizione giapponese, sia stato sempre utile e cordialissimo:
*primi inter pares* l'omino della reception, che mi ha detto *goyukkuridooooozo*[^4] ogni volta che gli
sono passato di fronte, e la responsabile di sala[^5] , che mi ha dato dei coupon per lo sconto sul caffé
da utilizzare nel più vicino Family Mart.

Tuttavia, al fine di mantenere intatto lo spirito di inchiesta che anima le pagine di queste recensioni,
non posso esimermi dall'ammettere come – dopo una settimana di levatacce, pranzi frugali e
ristrettezze generali – anche nel mio animo arido e stachanovista avesse preso a germogliare il seme
del desiderio: travestito da senso di giustizia e declinato come aspirazione ad una ricompensa, ebbe
rapidamente a trasformarsi in una *corviniana pianticella* e a fiorire nella sconsiderata idea di
concedermi una cena come si deve e senza badare a spese.

È così che per la prima volta feci tappa da *Hachimonji*.

Hachimonji è un ristorante specializzato in *kaiseki*[^6] , situato a due passi dalla stazione e a un tiro di
schioppo dal mio capsule hotel. È un locale molto piccolo, con un bancone sufficiente ad
accomodare non più di mezza dozzina d'ospiti e una saletta tradizionale con *tatami* e *zabuton*[^7] ,
capace di accogliere gruppi di amici o colleghi di lavoro per un massimo di quattro o cinque
persone. Ogni giorno la sua presenza passa inosservata agli occhi di quanti, indigeni o turisti, si
trovano per un motivo o per un altro a passeggiare nei paraggi: distratti dalla grazia del canale che
scorre per la via principale della città e dalla stereotipica bellezza dei ciliegi in fiore, questi
individui dal gusto ordinario vivono e visitano una Okayama inutile e triste, mutilata del suo
clitoride culinario.
A cogliere la mia attenzione mentre cercavo di orientarmi tra le varie *izakaya* del centro cittadino fu
la vista del menu del giorno, un foglio di *washi*[^8] con due scarabocchi vergati a penna e
assolutamente incomprensibili, che a tutta prima pareva messo lì per spaventare i possibili
avventori: incuriosito dalla situazione e deciso a saperne di più, feci appena in tempo ad
avvicinarmi all'entrata che

***bam! Shazam!***

le spire seduttrici di un incantesimo antichissimo mi avvolsero ineludibili, e subito mi tornarono in
mente certe parole di mia moglie, distanti e come in sogno:

*... Girolamo... il menu scritto a mano... la sobrietà delle apparenze... fai attenzione...*

ma mentre riflettevo sul loro significato la più dolce delle signore in kimono mi stava già levando il
cappotto per indirizzarmi verso un posto al bancone, dove lo chef – un omino asciutto e tanto
sorridente quanto indaffarato, tutt'uno nei movimenti con le sue pentole e suoi coltelli – mi chiedeva
cosa avessi in mente per la serata. Fatale il destino aveva già deciso per me: *omakase de*, faccia lei,
mi fido. E come dal nulla ecco palesarsi di fronte a me un frammento irregolare, simile a un
gioiello, di un pomodoro magnifico, statuario nella sua dignità e fermato al centro di un piatto
ornato di verdure stagionali scottate nel *dashi*: il mitologico *fukutomato*, grande protagonista
dell'*entree* del giorno. A seguire, una selezione finissima di *sashimi*, servita in una foresta di alghe,
condimenti e cubetti di ghiaccio; un umilissimo *agedashi tofu*, fritto e affogato nel più semplice dei
brodi; poi ostriche di Tottori, *karaage* di *okoze* [^9] e un assaggio di quello che senz'altro è il miglior
*sushi* del Chuugoku. A chiudere il servizio un *omisoshiru* insuperabile per delicatezza e – al fine di
soddisfare i miei bisogni più infantili – un boccone dolce da intenditori: due chicchi contati di una
trasgressiva *tenpura* della pregiatissima uva moscato di Okayama.
Terminato il pasto, ancora sospeso nel settimo cielo della gastronomia mondiale, mi rendo conto di
non essere più solo: la gentilissima signora del cappotto è accanto a me e tiene in mano un ritaglio
di *washi*, anch'esso – come il menu – scarabocchiato a penna. Questa volta però il contenuto è
leggibilissimo: una rapida occhiata è sufficiente a capire che si tratta di un potentissimo
controincantesimo. Ecco da capo che mi ritrovo sull'uscio, imbacuccato, a salutare tutti con dei gran
sorrisi: e sopraffatto dalla magia mi sento leggero, leggero...

Cerco di tornare da Hachimonji almeno una volta all'anno, sia per offrire un'accoglienza adeguata a
chi nonostante le distanze facesse lo sforzo di venire a trovarmi, oppure per celebrare la pazienza di
mia moglie, che continua a starmi a fianco nonostante i miei modi da barbaro e le mie opinioni
impopolari. Ogni volta, indipendentemente dalle circostanze, trovo al bancone ad aspettarmi lo
stesso affezionato cliente di Niigata, un *salaryman* sulla cinquantina con le guance rubizze: godendo
di buon cuore l'uno della compagnia dell'altro finiamo sempre a parlare di com'è buono il *sake* dalle
sue parti, ci lasciamo prendere dalla nostalgia di casa e decidiamo infine di ricompensarci a vicenda
con dei grossi nodi d'alcool di prima scelta per aver sopportato entrambi così a lungo i dolori dettati
dalla distanza e dallo sradicamento. Con l'avvicinarsi delle ultime portate, il discorso vira poi
invariabimente sull'esistenza di un certo localino dove questo pendolare delle lunghe distanze
vorrebbe puntualmente portare me e il mio accompagnatore di turno: un posto dove si canta, mi
dice, si beve, e ci si diverte *tanto*, ma che lo chef – che mentre taglia, sbuccia, prepara e cuoce
ascolta tutto – mi fa sempre cenno perentorio di evitare. Io, che come ho già detto mi fido dello chef
più che dei pronostici di Maurizio Mosca, invento allora ogni volta delle scuse tutto sommato
abbastanza credibili come ad esempio *no vede sono venuto in bicicletta* o anche *sa, mia moglie*... e
con grande naturalezza la discussione torna sui temi di sempre: lavoro, società, differenze culturali
– ma soprattutto *sake*, perché l'acqua di Niigata è proprio tutta un'altra cosa.

Hachimonji è l'unico ristorante vero e proprio dove Juri ha accettato di venire con me per una
seconda uscita [^10] . Il suo modo di pensare è molto semplice: viviamo una volta soltanto, e non ha
senso ripetere come in un circolo vizioso le medesime esperienze conosciute nel passato. Juri è
senza dubbio il mio antidoto contro la quiete e la stagnazione, lo spirito della curiosità reincarnato
in un *Ouroboros* di appena un metro e mezzo. In qualche modo però l'incantesimo di Hachimonji
deve avere avuto la meglio anche su di lei, tanto che l'altra notte la sentivo farfugliare in sogno:
*fukutomato*... *hyakumanen* [^11] ...

___


[^1]: E grassi.
[^2]: Circa settanta copeche.
[^3]: In valigia: comodissimo e acquistato in *konbi* insieme a una mini asse da stiro ideata per gli uomini in viaggio.
[^4]: Traducibile con faccia con calma dottore.
[^5]: La signora delle pulizie.
[^6]: O *kappou*, o forse *kappodikazzou*: mi confondo sempre.
[^7]: Un cuscino imbottito per stare comodi a sedere: come un futon, ma talmente comodo da essersi guadagnato l'articolo determinativo. Secondo il broken english nipponico, infatti, *the futon* → *za huton* → *zabuton*.
[^8]: Carta pergamena giapponese.
[^9]: Un pesce talmente brutto che al momento di scrivere, non ricordandomi come si chiamasse, mi è bastato chiedere a una vecchia come si chiama quel pesce brutto per avere immediatamente la risposta che cercavo.
[^10]: Le bettole e i fast food sono un discorso diverso.
[^11]: Un milione di yen.
