---
title: "Non succede una sega"
date: "2021-09-12"
tags: ["pere", "coltivazioni", "radicali liberi"]
---

# Non succede una sega

#### Lo stato di salute degli orti qui intorno

Tsutomu-san è lo zio di Juri, anche se capita che Juri abbia dei dubbi al riguardo e mi chieda se invece (vista la parvenza d'età) non sia lo zio di suo babbo. Che c'entra, è anche vero che lei _ogni tanto_ si confonde quando si parla di famiglia: non riconosce i parenti per la strada[^1], mi chiede come si chiama la vecchia che abita qui di fronte[^2], se lei (Juri) la conosca, quindi se questa (la vecchia) abbia dei figli. Quando le dico che non lo so, e che lo dovrebbe sapere lei, invece, che è indigena e del posto, ecco che subito fa finta di non sentirmi, si impunta, e vuol sapere ad ogni modo se questi (gli ipotetici figli) siano magri o grassi, e se vivano ancora con i loro genitori. 

In ogni caso Tsutomu, nome che (lo dico per venire incontro agli ignoranti) significa tra le altre cose _lavorare_, ha novanta e passa anni e almeno quattro orti di ragguardevoli dimensioni che coltiva da solo, perlopiù a mano e solo laddove strettamente necessario con l'aiuto _dei macchinari_[^3]. Quando mi vede non mi saluta, probabilmente perché sono uno straniero e sillogisticamente le alternative sono due, o non capisco la lingua o non capisco un cazzo, ma ogni tanto ci bussa alla finestra con un sacchetto di melanzane, dell'uva, a volte anche un'anguria, e bardato di quella _salopette_ di jeans che ci ha sempre addosso prende, gira il culo e a petto gnudo se ne va. Qualche mese fa lo hanno ricoverato per un problema al cuore[^4] e dopo tre giorni era già fuori, da capo. a distribuire qualche repellente a spruzzo sulle piante di noccioline: io intanto spiegavo a Juri che se mi ricoverano anche solo per un'unghia incarnita una volta superati i settanta può tranquillamente farsi il segno della croce e preparare gli inviti per il funerale[^5].

Ad ogni modo, gli orti di Tsutomu e della famiglia di mia moglie sono tutti molto in forma, anche se in questi giorni sono a riposo per via del tempo e dell'estate appena finita e di conseguenza non ho piante o frutti da descrivervi. Il mio raccolto di quest'anno è stato invece roba di poco conto: tantissimi peperoncini, delle bietole, un po' di pomodori ma soprattutto dei sedani che ho lasciato lì troppo a lungo e sono diventati durissimi.

#### Pere anche quest'anno

Siccome a Miyazaki le piogge sono torrenziali e comunque pare di vivere in una sauna sei mesi l'anno, la frutta è quella che è[^6], e io e _mia moglie_ continuiamo a ordinarla su internet, per posta. A candenza regolare, l'omino del _kuuru takkyubin_[^7] ci porta a casa casse intere di pesche di Okayama, mele di Aomori, _shiranui_ di Kumamoto, e soprattutto grosse, sugose, pere giapponesi di Tottori. 

So che molti dei tre lettori di queste pagine sono stati sulle spine circa la qualità del raccolto di quest'anno: prendo dunque l'occasione al balzo per rassicurarli in merito e confermare le mie lodi delle sempreverdi[^8] _shinkansen_ e _nijusseki_.

#### Lavori inutili

Una delle ragioni per cui negli ultimi mesi non ho scritto nulla, oltre al fatto di non avere nulla da dire se non che, come da titolo, non succede una sega, è che ho avuto molto da fare nel mondo del _web-development_, un mestiere che consiglio agli amanti dell'inutile e a chi, come me, vive il fine settimana in maniera trasgressiva, seduto in uno stanzino nascosto chissà dove, rigorosamente al buio, a leggere manuali di _framework_ studiati dalle più grandi teste dell'ingegneria contemporanea al fine di continuare a fare sempre meglio e più velocemente tutta una quantità di cose che non servono, sia ben chiaro, assolutamente a un cazzo. 
Considerazioni di natura qualitativa a parte, questo lavoro mi ha permesso di venire a contatto con una gran quantità di mongoloidi teste di cazzo e focomelici, e spero un giorno di potermi infischiare dei _non disclosure agreements_ che credo di aver firmato e che comunque non ho voglia di rileggere per raccontare finalmente in dettaglio le esistenze di questi bugiardi patologici, megalomani, incompetenti e (soprattutto) grassi[^9] che popolano il firmamento della tecnologia internazionale.

#### Essere Elon Musk

La Repubblica è finalmente arrivata alla ventesima puntata di Essere Elon Musk, rubrica di aggiornamento circa vita e opere del noto magnate, famoso alle orecchie del popolo per le sue _fantastiche_ invenzioni, come ad esempio i lanciafiammi portatili e la mascella più larga della fronte. 

Tralasciando il personaggio in sé e per sé[^10], fatico a trovare parole diverse dai soliti _porcamadonna_ e _dioladro_ di fronte alla bruttezza di queste campagne pubblicitarie di portata intercontinentale mascherate da giornalismo scientifico, e mi auguro che tutta l'equipe[^11] che si nasconde dietro a questo piccolo capolavoro della miseria umana viva a lungo e piena di emorroidi. Se avessi ancora vent'anni e la passione per le cause perse che li accompagna scriverei senz'altro un paio di righe circa la commercializzazione di _tutto_ e il declino dei costumi, ma insomma ci siamo capiti.

#### Farsi i filmini

Ho fatto l'errore di menzionare il problema della commercializzazione di _ogni cazzo di cosa_, il che significa che non mi riuscirà pensare ad altro per almeno un par d'ore. I film, ad esempio: oggi i film fanno tutti[^12] cacare sangue, e altro non sono che pubblicità _lunghine_ di questo penoso stile di vita fatto di ovvietà, consumi _over 9000_ e ascelle depilate. Serve fare un salto indietro di almeno 20 anni per trovare tracce di umanità in una qualsivoglia pellicola: si prenda ad esempio _Brat_, film che consiglio a tutti gli aventi criterio e che merita senz'altro un posto nell'abecedario dei _più grandissimi di sempre_, capace di _resettare_ il livello del discorso ai fondamentali del cinema verista, vale a dire il fucile a canne mozze con le cartucce piene di chiodi e le canzoni folk-rock della Russia postcomunista.

#### Per concludere

Io anche oggi ho cercato di spremere lo spremibile e consegnare del materiale eccellente ai miei due[^13] appassionati lettori, e ciò in barba alla mancanza di cose, persone, avvenimenti che punteggia la vacuità delle mie giornate. Non è detto che le circostanze debbano rimanere quelle che sono: con l'arrivo[^14] dei vaccini pare che torneremo a vivere, entro certi limiti, una vita _normale_. Non ci resta che a questo punto che sperare quello che sperava il tizio della barzelletta su Hitler in Argentina: che questi eventi possano ripetersi, ma questa volta, per l'amor d'Iddio, _cattivi_.

___

[^1]: Ma quello chi era? Lo conosci tu? Mio cugino? Ma io ne ho di cugini? Eccetera.
[^2]: Sua zia.
[^3]: A patto però che siano vecchi, pesanti e pericolosi. A proposito di macchinari: ogni volta che sento mio babbo al telefono mi racconta di come le _seghe giapponesi_ siano proprio seghe di pregiatissima fattura, e a me un po' viene da ridere ma mi trattengo, perché poi sennò mi direbbe _ah, che, ora non si può nemmeno dire seghe? eh?_ e cosí via.
[^4]: I dettagli non li so, e comunque a me non dice mai nulla nessuno.
[^5]: Questa disposizione all'infermità credo dipenda a stretto giro dalla mia sfrenata voglia di vivere e dall'entusiasmo che provo ogni mattino di fronte alla prospettiva di una nuova giornata.
[^6]: Comunque sempre meglio di quella che avete a casa vostra.
[^7]: La posta refrigerata.
[^8]: Ma le _shinkansen_ sono marroni. E ora?
[^9]: Ho mai parlato dei grassi, in genere? 
[^10]: Che comunque, per più curiosi, vive insieme ai vari Steve Jobs, Jeff Bezos e compagnia bella nel mio personale inferno dei morti infiammati a testa in giù.
[^11]: Della quale fa senz'altro parte anche la famosa _gallina del Duce_.
[^12]: Un invito ad andare a bere la varechina di carattere preventivo a tutti quelli che _ma guarda che invece (nome di regista norvegese a caso) ultimamente ..._.
[^13]: Uno si è addormentato quando si parlava di cinema russo.
[^14]: Senza fretta anche in Giappone.